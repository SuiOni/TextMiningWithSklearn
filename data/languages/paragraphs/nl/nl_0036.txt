De historicus Marnix Beyen bepleitte op de Wikipedia verjaardag om de encyclopedie in schoolse en academische context te gebruiken. In De Morgen[20] beloofde de historicus in 2011 zelf een bijdrage te leveren aan Wikipedia en gaf hij toe nog nooit een bijdrage te hebben geleverd. Ik durf met enige stelligheid beweren dat de meeste academische historici in hetzelfde geval verkeren. Dat is doodjammer, want het medium biedt hen een unieke kans om te bereiken waar zij vaak tevergeefs naar streven: het resultaat van hun onderzoek op een toegankelijke wijze aanbieden aan de maatschappij, zonder zich te moeten plooien naar de vereisten van communicatiemedia die hen vreemd zijn. Waar tentoonstellingen of tv-documentaires de historicus vaak dwingen tot simplificatie, biedt Wikipedia een vertrouwde format die nuance toelaat. Teksten kunnen er naar believen geschreven en aangevuld worden, bibliografische referenties en externe links vullen het geheel aan, redeneert Beyen verder. Door vanuit hun eigen onderzoek Wikipedia met nieuwe bijdragen te verrijken kunnen zij de kaders van de canonieke kennis verder helpen doorbreken. Door deel te nemen aan discussies kunnen zij de kwaliteit van bestaande artikelen verhogen zonder zich gemakzuchtig te beroepen op het gezag dat hun academische titel hen verleent.’’